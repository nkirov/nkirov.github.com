<!DOCTYPE html PUBLIC "-//W3C//DTD HTML 4.01 Transitional//EN">
<html>
<head>
  <meta content="text/html; charset=UTF-8" http-equiv="Content-Type">
  <title>майка ми</title>
</head>
<body>
<h3><big>Старото место</big></h3>
<big>    Там е била колибата на прадядо ни Дило,
преместена
после в друг имот. Но името "старото место" си останало. Малкоко руини,
дръвчета - круша, слива, ябълка,... Местото е родовито -
нива, кукуруз, тикви, боб - чернозам, торен години наред. До пътя орех
- с орехи меки, едри, ядките им "на кокошка", двойни,
четворни... До горния слог - джанка - само за ошаф: зрели джанките
стават почти черни, сладки като праскови.<br>
    В единия край местото е стръмно към дола. Там баща
ми сее люцерна за стоката и сади дръвчета сини сливи. Отбива вода от
дола и правим градина за зеленчуци - поливаме, копаеми плевим; и цветя
по края - кадънки, лайкучки, босилек, върбаче<br>
    Старо е местото, но в него има многи живот и
красота. Под него е ливада с трева, цветя и дървета - брест, леска,
габър и върби. Там мътят и птици, огласят дола с песни; крякат жаби,
летят пеперуди.<br>
    Обичаме старото место и ние, децата - там играехме
на какво ли не, до късно вечер.<br>
    Обичал и баща ми, като малък, да остане при дядо си,
където обикалял стадото - помагал му. Вечер се прибират в колибата и
дядо му разказвал устории, легенди, приказки, преживели вековете.<br>
<br>
</big>
<h3><big>Кратка история на дедо Петко</big></h3>
<big>    Петко Дилов Балински е роден около 1870 година
в
село Лик. Като младеж е офицер кавалерист в Царската армия. Изправен на
кон, царски одежди - ботуши със шпори, лъскава сабя, перелина, висока
шапка... Офицер от класа! Жени се за Данка - красиво момиче с червени
бузи и кръшна снага. Имат три деца - син и две дъщери. Гордеят се майка
му Цона и баща му Дило с кавалериста, брат му Савчо и сестра му Мария
го боготворят...<br>
    Идва си Петко в отпуск - хваща ралото, волове яки и
силни, оре като за двама. Трябва да помогне на брат си - не си дава
почивка.. Сяда вечерта на колесника (в къщи го чакат), минава през
реката (няма мост), луди волове - измокря се до кости... Прибира се, по
едно време вдига температура, целия в огън, тресе го ...<br>
Отива жена му да града за лекарства (пеш), почти тича, пристига - Петко
вече си е отишъл, не е между живите... Плаче майка му, баща му, брат
му, сесрта му - мъка не се изполаква. <br>
   Три дена го държали в черквата да чакат военна комисия да
се произнесе... Определят 37 лева военна пенсия на жена му с трите
деца. Стиска баба Цона снимчица на офицера-кавалерист и все повтаря на
брат му - Саве, гледай децата - и той ги гледа - три негови и три на
брат си, шест невръстни дребни дечица. Майка му обикаля къщата и все
нарежда тихо тя, и дума на снаха си - Данке, наревах се и за теб и за
мен.<br>
    Спомен за децата остават - перелината, сабята, ножа,
куфарче с пистолет и патрони. Снимчицата изчезва...<br>
    След много години, гледа баща ми внук си и дума:
Знаеш ли Николай, като ти гледам лицето, виждам образа на баща си. Може
и така да е! Дълги мечти раждат и желани образи - този на баща му Петко
Дилов, отишъл си 1914 година. Офицера-кавалерист, наш дядо и предядо...<br>
    Има възпоменателна плоча на стената пред общината в
село с имената на загиналите през войните 1912-1915 години. Между тях е
и името Петко Дилов Балински - офицер кавалерист, дал и той живот -
принос в историята на България. Да се помни от поколенията.<br>
<br>
</big>
<h3><big>Лек от змия</big></h3>
<big>    Убита змия не се оставя на пътя - казва татко
ми -
или ще уплаши човек, или ще нахрани я таралеж, я щъркел. Взема я той,
набожда главата й на разцепена къса тояжка и я поставя на тенекия над
огън - да се стопи, да изгори. Кълца я след това, пресява пепелта и я
връзва в кърпа. За лек!<br>
    Момче от наше село страда от проказа на пръстите на
двете си ръце. Лекарите по това време са безсилни, няма лечение! Баща
ми предлага на момчето и родителите да опитат, убеждава ги, а и те
нямат избор. Посолва той пръстите на болния с този прах от пепелянката.
И о-чудо! След няколко дни пръстите не болят и почват да зарастват,
остават здрави части от тях. Момчето се радва, родителите - също.
Лекари се чудят... Стават ръцете способни да работят! <br>
    Оженва се Иван за Станка Вълчавчето, имат син и
дъщеря - здрави и хубави. Вземат баща ми за побратим.<br>
    Старо поверие, предадено от дядовци на внуци - лек
от змия пепелянка!<br>
<br>
</big>
<h3><big>Тикви от Плачковица</big></h3>
<big>    Имети Плачковица датира от древно минало - от
турско
робство. Тук идвали майките на взети деца от турците да оплакват чедата
си. Закътано място между хълмове, гори и ливади, далеч от селото -
малка котловина, достъпна само от една страна, от изток, откъм дядо
Кировата кошара. Плачели майките високо, да изплачат мъката си - никой
друг да не ги чуе. Името Плачковица преживяло вековете.<br>
    Има и дедо Киро нива там - 5-6 декара. Тори я с овчи
тор, всяка есен - близо му е до кошарата. Сади там жито, кукуруз, боб и
тикви и се ражда всичко. Наторена крещна земя, на завет и на слънце,
пази я господ от ветрове и градушки - свято място е! <br>
   Наследи дедо Коло нивата на Плачковица и много я хвали,
поддържа я, работи я... Тя, Плачковица, ражда по два пъти, често
казваше той.<br>
   Родиха се тикви - като шиници - и тая година - сладки,
пръхки черни (свински) тикви! Знае дедо Коло, че ги обичаме с хазайката
в града баба Райна и решил да докара с колата и кравите. Товарил,
товарил - пълна кола с ритлите! Радваме се, редим ги по гредите на
третия етаж до стаята ни-квартира. Тича баба Райна, не може да се
нахвали на комшийките. Тя най-много обича тиква - печени, варени, на
тиквеник и всякакви. Идва дедо Дано - хазайна, гледа това чудо и вика -
ще свиете гредите на къщата...<br>
    Запомнихме тиквена година от Плачковица! <span style="font-family: monospace;"></span><br>
<br>
</big>
<h3><big>Певци</big></h3>
<big>    Пееше кака Венка Балинчето, пееше тя като
славей.
Пасе овцете по Креща и пее - и сутрин и вечер и по пладне. Ехото от
Балинската зареда повтаря песента й. Пееше песни - бавни, дълги,
проточени или весели, бързи и скакливи. Спираха жътвари, копачи,
дървари, говедари да я послушат. Спираше слънцето... Млъквах птици...
Песента й не знае граница!<br>
    Пееха майка ми и баща ми. Орали, копали - излезем на
шосето, сядаме в колата и пеят: "Тих бял Дунав", "Жив е той",
"Покойници", "Свити нощната фъртуна"... до село. Пеехме с тях и ние,
децата - кой както може. Тя, песента заразява, отморява, дава
настроение. Много хора пеят - едни могат, други - не, но пеят си,
тананикат си - обичат песните.<br>
    Обичах и аз да пея. В пети клас вече съм солист на
училищния хор. Пеех от сърце. "Де се е чуло-видяло, мома в тъмница да
лежи...". Чула, не чула тона - запявах, няма грешка. Приятелката ми
вика - "Тя се големее, че може да пее". Не знам как се големеех, но се
обидих - тогава няма да пея! Учителят ме кани да пея - не, няма да пея!
Не казвам защо - и "дървената педагогика" заигра по главата ми. Тя на
кой ли е помагала - та на мен ли! Хванах пръчката, изкочих и блъснах
вратата. Оплакал се Павлов на майка ми. Обяснявам й. Оправяйте се сами
- ми казва тя. След време се предадох - пак запях. В гимназията пеех в
хора на Недялков. Той счупи цигулката о главата на ....., после при
Саваджиева - кротък и способен диригент. В Института - при Кадиев.<br>
    Пеех на събрания, по митинги, на закрито, на
открито. В село Добруша съм учителка, директорът Маринов е цигулар -
той свири, аз пея. Тя, песента не иска време - просто ти звучи в
главата - щеш не щеш... 20 години пея в градския хор, 30 години
учителка - пея с децата. Много време - много песни. О,о,о имаше и
комични ситуации. Пее градският хор - Асен е добър тенор-солист. Излиза
той  на сцената (пред публика) вече трябва да запее - хваща си с
две ръце панталона и го намества - да не падне. В салона избухва смях -
чуди се Асен защо се смеят, ама си запява и си пее несмутено.
Диригентът се притеснява - що за култура е това? Ами шпикера - обявява
"Хор от опера от сметана" (ударението на а!). На конкурси стигаме до
София - пее нашият хор в Операта, снимат ни с камера!<br>
    И друг път - на изпит съм гост в класа на внучката
ми. Добра учителка е класната, подготвена с математика, четене,
декламации, граматика, трябва и песен (краят на годината е). "Невено,
дай тон" - запява детето "Сладкопойна чучулига", пее целият клас -
фалшиво! Не може да се слуша, родители се оглеждат, ослушват... Излизам
от кожата се, не мога да търпя! Ставам, запявам силно, увличам децата,
тръгва добре песента. Учителката не може да пее - що ти трябва тая
трудна песен - пей си "То беше, що беше, свърши се сега". Смее се тя,
благодарна е...<br>
    Песента има приятели, няма врагове и върши добра
работа - в салон, на сцена, на мегдана, в училище, на среща с приятели,
на чашка ракия, на кафе - все нея викаме. Даже в чужбина да сме ... "Я
кажи ми облаче ле бяло". И певци - добри и лоши! Прелита песента морета
и океани и се лее, и се лее...<br>
    Който пее, зло не мисли - стара народна мъдрост.<br>
<br>
</big>
<h3>
<br>
</h3>
<h3><big>Овците и вълците</big></h3>
<big>    Зима е - наваля дълбок сняг, метър и половина.
Затрупа замята, пътеки, пътища. Върви ли човек - не се вижда. <br>
    Дядо Киро и баба Мария са на кошарата, при овците.
Разпинали си пътека - от колибата да кошарата. Хранят си овците - шума,
сено, зобчица през ден.Кучетата след тях по пътеката, какошките в
курника... <br>
    Една сутрин отива дедо Киро - гледа, 3-4 овци
натъркаляни, коза изядена... Тюхка се той, псува, иде и баба Мария. Бре
чудо - не чули през нощта нищо! Кучетата свити до плета, окървавени,
скимтят... Щета, чиста! - кахъри се и баба Мария. Вълци са, вълци - как
не сме чули?? Оправят се - ще оскубят овците, ядени от вълците, вълна
вълкодавина - поне тя да се вземе. <br>
- Дали пък невестата не проводи тая щета? - дума баба Мария. <br>
- Сус! Мари! - сърди се дедо Киро. - Нейната овца си жива и здрава!<br>
Подарил ми беше баща ми овца - живо животно - за щастие. Гледаше той
десетина овци от добра порода - едри, високи с мека дълга вълна.
Дедовите Кирови беха черни и дребни. Все се кани той да ги подмени, да
им смени тамазлъка. Пролетта мойта овца оагни близнета - женско и
мъжко, оставиха и двете, много им се радваха, хранеха ги от ръка - ще
им подменят стадото.<br>
    Дойде си дедо Киро на празник в село. Вземе детето -
малък Николай на скута си, пее му стари песни, радва му се.<br>
- Дано ме запомни - все думаше той.<br>
Всички го запомнихме! И внуци и превнука, и как пустите му вълци
нападнали овцете...<br>
<br>
</big>
<h3><big>Сестра ми Невена</big></h3>
<big>    В семейството сме 4 сестри, Невена е трета по
ред. Расте тя по-висока, по-едра. По лице и по външност прилича на баба
Данка, майка на баща ни. <br>
    Израства хубаво момиче, с дълги плитки. Омъжи се за
Митко Попчето. Шивачка по професия, завършва техникум, и шиеше на
машината дрехи - рокли, ризи, поли и блузи на цялата фамилия, на
роднини и приятели от селото.<br>
    В новото семейство - Поповите - спряга коня в
каруцата, сяда на капрата, хваща поводите, шибне коня и препуска по
ниви, ливади. Приятели се чудеха: Абе Невено, кака смееш, как можеш,
това е мъжка работа! Смее се тя... Митко е железничар - трябва да
дремне - от работа, за работа.<br>
    Когато се роди детето - Павлина, преместиха се да
живеят в града - на квартира. Гледа тя дъщеричката си, шие, пазарува...
Дава детето в детска градина и почва работа в "Йошан". Шият работно
облекло. На нея възлагат най-трудните манипулации: прикачване на
ръкави, яки, джобове. Тя може и не се оплаква - пипа леко, гледаш
бавно, а работата й спори... Строят и къща - трябват пари. Мести се на
работа в Бирената фабрика, след години  в Телефонния завод, за
по-добра заплата. Там работи на преса, прави най-дребните детайли. Имат
и втора дъщеря - Дарина. Тя - на работа, Митко на влака, децата в
училище. И годините се търкалят...<br>
    Изучиха децата им, задомиха се.Сестра ми Невена има
вече 4 внуци. Помага им - кога с каквото може: гледат свиня с пресета,
кокошки, яйца бол... Мине, не мине седмица - иде при мен сестра ми -
кора яйца носи, даже две, в чинийка завила тиква - варена, печена,
знае, че обичам...<br>
    Внуците тичат - бабо, бабо - надничат в джоба - я
ябълка, круша, бонбонки. Радва им се тя, обича ги, шие и плете им
дрешки, готви манджи вкусни: баници, тутманици, картофки... Гледат с
Митко две лозета, садят тикви, домати, краставици - зеленчуци разни.
Поливат от чешмата с вода от реката. И овошки имат - праскови, сливи,
дюли, малини по тела на лозето. Да има за деца, и внуци, и правнуци, а
те вече са четири плюс четири, да им са живи и здрави! И няма нищо
по-мило от децата - често дума сестра ми Невена - и е права! Съвсем
права!!<br>
<br>
</big>
<h3><big>Как станах гимназистка</big></h3>
<big>    Сестра ми Иванка е гимназистка вече една
година. Много исках и аз да уча гимназия в града. Но нямахме пари, а
таксата е 1000 лева. Едвам събрал татко за сестра ми, ако си взема
свидетелство за бедност (с него е без такса), тогава може. <br>
    И ходя аз в Ослен - в общината за документа.
Секретар е чичо Тошо (чичо на майка ми). Не дава той - имат си проблем
с баща ми по геран и път в лозето. Ходя 3 дена по 8 километра пеш - не
ме поглежда дори! Стоя и чакам. <br>
- Абе, Тоше, казва другият секретар - дай на това дете свидетелство -
иска да учи! <br>
- Дай му ти - и ядосан излиза.<br>
    Дава ми добрият човек документа, подписвая се, бие
печат.<br>
- Нека ме наказват, нали е за училище!<br>
    Тичам аз до село от радост, место не мога да си
намеря, хваля се на татко и майка, на приятелки! Ще живеем със сестра
ми, всяка седмица ще си идвам на село - за хляб, за ядене. Това е 1944
година, хлеба е с купон, черен, напукан, малък. Баща ми мелеше жито,
кукуруз и боб и мама месеше "смесен хляб".С малко млеко, бобец и
джанки...<br>
    Като знам с колко зор станах гимназистка, стараех се
да оправдая доверието на родителите си и сестра ми. Дойда от училище и
сядам над домашните. Имаше и такъв случай - седя над домашното, но нещо
не върви - математиката си е трудна. Минава време за обяд. <br>
- Яж, после пиши - кани ме сестра ми. Вижда, аз се мъча над някакви
изрази, иска да ми помогме. Аз - не, нали учителят е обяснил, къде съм
зяпала, та не съм разбрала. Даже се просълзявам, ама съм инат. Изведнъж
ми светва пред очите! Реших го! <br>
- Е, щом си толкова инат, можеш да станеш и добър математик - радва се
и сестра ми. <br>
По-добре да се боря да те стигам, отколкото да ме водиш за носа - мисля
си аз. При нея идваха и момичета от класа, учили в града, да им решава
задачите. При нея всичко върви... Трябва и при мен да тръгне!...<br>
<br>
<br>
</big>
</body>
</html>
