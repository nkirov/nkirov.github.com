Средна или още Централна Стара планина започва от Златишкия проход Кашана и завършва на изток с прохода Вратник (Железни врата), отделящ я от Източната част. Дължината ґ по въздушна линия възлиза на 185 км. Това е най-високият, най-красивият и най-посещаван дял от Стара планина. Освен първенецът връх Ботев в Централна Стара планина се издигат още 24 върха над 2000 метра. Тук е и най-алпийската част от цялото главно било на Балкана - между върховете Амбарица и Ботев. Ето и поддяловете (от запад на изток) само на главната верига (без Предбалкана), с най-високите им върхове: Златишко-Тетевенска планина с връх Вежен (2198 м), един от най-масивните старопланински гиганти; Троянска планина с Голям Купен (2169 м), който е най-алпийският и най-красивият връх в цяла Стара планина; тук са и върховете Амбарица (2166 м), Малък Купен (2141 м), Костенурката, както и тесният алпийски ръб на Кръстците - едно от най-емоционалните, но и опасни места за преминаване по билото на Балкана.

В този дял се намира и проломът Стенето, в долината на река Черни Осъм, обявен за природен резерват; Калоферска планина, начело с първенеца на цяла Стара планина - връх Ботев (2376 м). Неслучайно старото му име е Юмрука - наподобява огромен свит юмрук, ограден със скални отвеси и привличащ като магнит към себе си мъгли, бури и … хиляди възторжени почитатели. Тук природата наистина е сътворила неповторим планински рай - Северният Джендем, Южният Джендем, Райските скали (истинско предизвикателство за катерачите), Райското пръскало (най-високият водопад в България - 124 метра) и малката, кокетна планинарска хижа “Рай”. На самия връх има телевизионен ретранслатор и метеорологична наблюдателница.

Още 12 върха в Калоферската планина се издигат над 2000 м. Тук е и вторият по височина връх Голям Кадемлия (2276 м), както и Млечния чал (2252 м), Саръкая (Жълтец - 2227 м), Малък Кадемлия (2228 м), Параджика (2211 м), Мазалат (2197 м), Пиргос (2195 м), Юрушка грамада (2137 м) и т.н. В този дял е и красивият пролом на Стара река (минаваща през Карлово), обявен за резерват.

Шипченска планина с връх Исполин (1524 м), но и с един друг връх - Столетов (1328 м), който, макар и по-нисък географски, се е извисил недостижимо в българската история. През август 1877 г. на връх Столетов българските опълченци и руските войски водят най-драматичните и решителни боеве в цялата Руско-турска освободителна война, защитавайки стратегическия проход Шипка. Сега на този свещен връх се издига 32-метров гранитен паметник костница, за да напомня на поколенията за величавата епопея. Друго свещено място в Шипченската планина е връх Бузлуджа (1441 м), по чиито склонове през 1868 г. водят последното си сражение с турските потери четниците на Хаджи Димитър, повечето от които (заедно с войводата), намират смъртта си тук. На 20.VII.1891 г. се провежда Учредителният конгрес на БСДП (Д. Благоев). Тревненска планина е с най-висок връх Караджоолу кула (1511 м ). Последният поддял на Централния Балкан е Елено-Твърдишката планина с връх Чумерна (1536 м). 

------------------------------------
Продължението на митарствата на Ясен и сие по Ком-Емине!

ДЕН ЕДИНАДЕСЕТ: “Дерменка” – “Амбарица” – 7-8 часа

За този ден няма какво толкова да се каже. Най-вече защото разстоянието, което изминахме, е малко. А маршрутът вече е в добре известната част на Стара планина. Целенасочено бяхме запланували кратък преход за този ден, като целта беше да не се натоварваме много преди тежкия следващ ден – до “Тъжа”. Освен това все някога трябваше да отделим време за себе си, да се поизперем, да се видим малко като хората на спокойствие, а не само на бегом. А и се бяхме договорили с баща ми да се чуем по радиото вечерта, когато сме на “Амбарица”. Естествено предвид закъснението ни много не разчитах на тази връзка, но все пак бяхме длъжни да минем оттам.
По този повод се успахме. Не си го бяхме позволявали досега, освен по време на почивката ни на “Кашана” разбира се. Станахме късно, тръгнахме още по-късно. Не помня със сигурност, но беше след 9.00, ако не и 9.30. Оттам нататък е ясно. Накуцвайки и пеейки за кураж, а и да заглушаваме протестите на телата ни, поехме по пътеката. Голям кеф беше да си ровим краката в изсъхналата шума от зимата. По земята имаше пласт, на места по 40-50 см, и като минеш, провлачвайки крака, имаш усещането, че плуваш.

След напускането на гората се откриха хубави гледки. Преди “Добрила” се разделихме с част от групата, която отпраши надолу към лифта и към къщи.
Ето ви малко от Галя (вече съжалявам, че аз не съм писал повече!):
Спахме на нарове – чудесно се спи, може би защото сме изморени. Интересното е, че вече се събуждам сама, но това е сигурно защото Моис се успа цял час (хич не му се сърдя). Гладна съм. За пръв път се събуждам гладна, да видим на какво е...

И по-късно:
В 12.00 пристигнахме на “Добрила”. Митко, Деси и Петя слязоха с лифта надолу. Изпратихме ги и седнахме да обядваме. Яденето беше страхотно! Зеленчуци, сирене, кашкавал, хляб и консерви, но консервите не влизат в “страхотно”-то. За десерт имаше капучино – лукс!
Тук е много красиво. Казват, че прилича на Родопите. Може би.
Сега останахме отново шестима: Моис, Ясен, Явор, аз, Петър и Мария. Продължаваме към “Амбарица”.

От “Добрила” продължихме по лятната пътека за “Амбарица”. Която подсича връх “Левски”. Не ми се минаваше оттам, защото ми действа много потискащо – някак си е гадно усещането в сянката на върха, пък и като време не се пести нищо. Пътеката така вие и следва всички извивки на релефа, че се изминава сигурно по-голямо разстояние, отколкото отгоре. Но поне се подсича и се върви по равно, а не се катери баира.
Някъде в началото на лятната пътека между “Добрила” и “Амбарица” Галя се вживя в ролята на модел. Много свежо и зелено било и много цветя имало...
Нататък е ясно: стигнахме до “Амбарица”. Ето ви пак от дневника: Сега се сещам за нещо интересно: вече два пъти казвам “Хайде да ставаме” на почивките. А иначе това е функция на Моис, за което постоянно му мърморим.
Малко по-долу Галя е написала изречението:
Ясен върви и спи.

Е не помня да ми е било зле, но нищо чудно да е съм се събудил него ден въобще...
Сега сме на 20 минути над хижата.Пред нас е централното било, Купена, Кръстците, Ботев, Марагидик. Толкова красиво и толкова познато! Не ми се тръгва.
17.30 – пристигаме в хижата. Посрещнаха ни много добре.
Нещо уникално:
1.Пристигнахме по светло (имаше време за пране)
2.В хижата има ток
3.Има топла вода.
В резултат на всичко това в стаята ни бе опънато въже, окичено с мокри дрехи. Което Моис забрави на сутринта, но здраве да е...


А ако знаете мъжете каква вечеря забъркахме... Ето ни. В уговорения час с баща ми – 20.00 – бях с Олга до радиостанцията. Не се надявах много, но все пак реших да опитам. Тя ми каза преди това, че предишният ден и да се е обаждал някой по това време, е нямало кой да го чуе, защото били навън.
Е, обадиха се. Не баща ми, а един негов приятел, но важното беше, че се чухме. Уведомих го, че всичко е наред, движим се с един ден закъснение и ако всичко е по график, ще бъдем на “Грамадлива” вместо в петък вечер в събота вечер. Както споменах в началото, там имахме уговорена среща с моите родители. Така че поне в това отношение можехме да бъдем спокойни.

За този ден – толкова. Сега, като чета какво съм сътворил, си давам сметка, че това е най-постния ми разказ от началото досега. Най-скучен, най-кратък, с най-малко информация... абе въобще, пълен провал. Основната причина е една: нямах никаква муза, докато го пишех, но бях започнал и исках да свърша с този ден. За да мога да пусна текста и да поддържам огъня, така да се каже. Ще ме извините за което, ще се постарая по-нататък да се поправя. Ако се получи, разбира се...
Пък и нямаше нищо особено за казване и този факт също допринася за горното.

ДЕН ДВАНАДЕСЕТИ: “Амбарица” – “Тъжа” – 15 часа

Този преход минава за най-тежък в целия Ком-Емине. Ясно защо. Аз обаче ще изразя несъгласие. Че е дълъг – дълъг е. Че е труден – труден е. Че има много качвания и слизания – има. Да не говорим за камънаци и други подобни екстри. Точно това обаче е хубавото. Няма я досадата от еднообразието и монотонността на поляните и горите на Западна Стара планина, да не говорим за Източна. Разнообразният релеф предполага интересни гледки, разнообразни изживявания и тръпка. В резултат на което се напредва неусетно, не се усеща умората и е леко на душата. Особено когато няма жега, какъвто късмет имахме ние. Само сутринта вятърът ни поуплаши, върхът на Купена бе забит в мъгла и това не навяваше приятни мисли, но след Костенурката всичко си дойде на мястото. Благодарение на вятъра имаше невероятна видимост, небето беше кристално чисто, около билото и най-вече около Ботев купестите облаци бяха само за снимане. И аз снимах. Този ден се увлякох, най-вече в района между Жълтец и Ботев. Имам двадесет снимки от този ден. Ще имате щастието да ги видите всичките под една или друга форма по време на разказа.

През този ден станахме в 4.00 сутринта. Подготвяхме се за дълъг и труден ден. Хапнахме, стегнахме багажа и в 5.00 вече бяхме на път. Редовно до този момент стигахме хижите по тъмно вечер, но май за пръв път тръгнахме по тъмно. През този ден си направихме труда да се надигнем рано-рано. Вятърът ни подхвана още от хижата, но още беше търпим. С наближаването на билото обаче нещата ставаха все по зле и в момента, в който стъпихме на ръба между Северна и Южна България, станаха направо трагични. Уж беше Август, а умирахме от студ. Не защото вятърът бе кой знае колко студен, но бе ужасно силен, да не кажа ураганен. И друг път съм изпитвал желание да пълзя, вместо да стърча прав на вятъра, но тогава това чувство прерастваше в някакъв неудържим порив, който потисках с всички усилия на волята. Доколкото успявах да ги мобилизирам у себе си. Абе гадост. Особено критично бе разстоянието между Платнешки ярове и подножието на Голям Купен. Обръщайки се от челото на колоната да проверя как са останалите, останах безкрайно озадачен. Всички зад мене вървяха под наклон срещу вятъра. В позиция, при която при нормални условия всеки просто би паднал. Това се случи на някои от нас, докато вятърът си правеше майтапи. Представете си как сте се отпуснали силно надясно, за да компенсирате силата на вятъра, и изведнъж той спре! Просто се строполяваш. За щастие се случваше рядко. Моментите, в които изведнъж отслабваше силата си, бяха доста, но не изчезваше напълно. Резълтатът в повечето случаи бе крачка или две от страна на човека, увлечен от собствената си тежест, в съответната посока. И тъкмо се стабилизираш, вятърът пак духва. Айде балансирай на другата страна.... Можете да си представите как ни се отразяваше това с тежките раници.
Докато катерехме Купена си представях как някой не издържа на вятъра, полита, но успява да се задържи за въжето и в резултат се ветрее като нощна кърпичка на простир. Възбуденото ми въображение работеше с пълна сила...
В края на краищата достигнахме Купена. За наше щастие мъглата в този момент се раздигна, вятърът понамаля и си позволихме почивка, докато се разписваме в тетрадката.

Случилото се дотук е описано от Галя само с две изречения:
4.00 – ставаме.

8.00 – на Купена в отвратително време.

Оттам насетне продължихме по билото в по-нормални условия. Вятърът не изчезна, но осезателно намаля. Облаците се разтикаха, поне тези, които представляваха непосредствена заплаха. През тези часове аз бях лошият, който казваше омразните думи при почивките: “Ставайте и да тръгваме.” Него ден определено бях във форма и на мен се падна честта да дърпам колоната напред, както и да подкарвам другите. Тук може би е мястото да спомена, че по различно време всеки си имаше своите кризи и своите върхови моменти. Така че в това отношение се редувахме.

След като подминахме “Костенурката” и захапахме баира към “Жълтец” набарахме някаква пътека, която не изкачва върха, а подсича точно в нашата посока. Естествено веднага взехме единодушно решение да я последваме. И я следвахме до момента, в който просто се изгуби в тревата. Оттам насетне не ни се връщаше, не ни се и изкачваше и направихме единственото разумно – продължихме напред без да губим височина. Естествено след като заобиколихме върха разбрахме колко по-ниско сме, отколкото е нужно, и лека-полека диагонално, по тревата, без пътека, набрахме височина и излязохме на билото точно на “Млечния чал”. Обиколката, която направихме, е безпроблемна при хубаво време, но при мъгла не я препоръчвам. Трябва да познавате района като петте си пръста. Й най-сигурно си е по билото, па било и по стръмен баир.
На “Млечния чал” настъпи и окончателното оправяне на времето. Комбинирайки този факт с връщането ни на правия път, а и с нуждата ни от почивка и невероятните гледки пред нас, хвърлихме багажа и се разпиляхме по поляната. Кой за хапване, кой за облекчаване, а аз хванах апарата...

Ето малко от Галя:
11.30 – под връх “Млечния чал”. Гледката е страхона. На запад са Купените и Кръстците, на изток е Ботев – изглежда много близо. Каква илюзия!
“Прилича на марсиански пейзаж с тези кули” – Явор

Има страхотни облаци. Трябва ти само малко въображение и може да не мърдаш оттук с часове.

Не ми се тръгва.
Наистина бая се помотахме там.

Ето го връх “Ботев” вече по-отблизо! Ето малко Галя за разнообразие.
13.00 е, пристигнахме на заслон “Ботев”. Обядвахме.
Връх “Ботев” е пред нас. Не ми се мисли. Досега се движехме добре. Даже доста добре, но сега нещо ни домързя.

НА БОТЕВ СЪМ! Часът е 14.45 – адски съм доволна!
14.55 – пристигат Явор и Ясен. Ама голяма хвалба...

СТРАХОТНО Е! Облаците са в краката ни! Имаш чувството, че можеш да пипнеш небето! Настроението ни е на висотата на върха! Не ми се слиза.

Оттук започваме да слизаме изцяло към морето, това беше най-високата точка в целия “Ком-Емине” – 2376 м!
Е, мисля, че Галя достатъчно добре е предала настроението, така че няма да ви занимавам повече с “Ботев”. Оттам насетне вече бяхме сдали багажа отвсякъде, но лека-полека се довлякохме до “Тъжа”. Галя доста добре е описала нещата:
Уж беше само да качим “Ботев” и няма повече качване, а пък вече на два върха плезим езици. Ами да, “Параджика” и “Юрушка грамада”. Но кой ги брои след “Ботев”? Моис прилича на мексикански плантатор със сламена шапка и тояга, пък и както е почернял с тези мустачки – картинка!

Между 19.30 и 20.00 се довлачихме един по един до хижата след отвратително слизане. Не си чувствам капачките, трябва да ги сменям...

И последно за деня:
Пак започваме да готвим. Омръзна ми, макар че почти не участвам.
Вечерята отново е страхотна. Може и да се повтарям, но етака.
Има топлавода – вече е 21.45 – аз пера, пък съм станала в 4.00 – ненормална работа. Едва се крепя на краката си.

В общи линии – това е. Аз лично се довлякох до “Тъжа” към осем часа. Комай бях последен. На хижата не помня какви сме ги вършили, но явно пък сме готвили. По онова време имаше един шантав хижар там, голяма скица беше. Преди това го бяхме посещавали неколкократно и се познавахме вече. Посрещна ни добре, както винаги, но шмекерът му с шмекер ни издаде едни фалшиви бележки за нощувката... А ние ги събирахме, нали щяхме да отчитаме пари после. Казвам го в смисъл, че нищо не ни издаде на практика, а сложи парите в джоба си, но здраве да е...

Помня само, че нея нощ спах абсолютно безпаметно. Като заклан.

ДЕН ТРИНАДЕСЕТИ: “Тъжа” – “Узана” – 9-10 часа

Напъвам се, напъвам се, нищо не ми просветва. Чета дневника – пак нищо. Това явно е един от дните, които ще сомена, но за които нищо интересно не мога да разкажа. Така като гледам, основно ще приписвам дневника и ще вмятам по някое изречение... И снимки няма много.

Започвам със ставането от сън. Ставане като ставане – нищо различно, но под лозунга “Бърза работа нямаме” се мотахме и тръгнахме чак към девет часа. Но бяхме спокойни – както и да го смяташ, имаме осем часа до “Узана”. Колкото и да се мотаем, все ще стигнем по светло. Без малко да опровергаем това вечерта, но ще стигна и до там.

Ето от дневника, както винаги, Галя:
Станахме в 6.30 с Явор и Ясен да направим закуска. Отначало мърморих и въобще не ми се ставаше, но след това закуската се получи направо царска. Много съм доволна.

9.00 – тругваме от хижата. Хижарят ни изпрати много диво и мило. Това е една от хижите, на които пишем един голям “плюс”.... Идва качване нагоре – много нагоре. Това качване ми беше взело ума преди два месеца – да видим сега.

Излязохме на пътя. Досега качвахме в гора. Много е красиво. По-важното е, че въобще не усетихме баира...

Времето е много добро. Макар че вече е десет часа все още е хладно.

Това е в общи линии. Времето беше мрачно, слънцето пробиваше отвреме навреме, но като цяло имаше облаци. Не можа да завали.

Ето още откровения от Галя:
На х.”Мазалат” сме. Наоколо е много красиво. Ще дойда пак. Има страшно много цветя. Вървим през поляни, понякога с трева до кръста.
Насреща е Триглав. Стоя си тук – легнала на масата и му се смея:”Ха-ха-ха! Няма да те качвам!” (преди два месеца ме изтормози)



Не помня колко се бавихме на “Мазалат”, но беше бая. Хапнахме навън на масите. И тръгнахме! После е гот. Все надолу и през гора, т.е. хладно и приятно. Има само едно кофти изкачване накрая, където се напуска асфалта от “Партизанска песен” до “Дядо Георги” и се прехвърля един връх. Не, че не може и по асфалта да се стигне, но се удължава ходенето поне с половин час, пък и качването накрая пак го има, макар и по-кратко.
Върхът е даден на картите като “Черни връх”. От местните съм чувал обаче друго име, с турски произход, както повечето върхове в България. Обрасъл е с гора и въпреки изкачването е прияно, още повече че се засякохме с една сърна докато се движехме.
Пристигнахме на “Узана” на смрачаване. Не мога да кажа точен час, но още беше светло. Мизерията беше на ниво, за капак спря водата. Освен легла хижарят ни отпусна и един котлон. Сигурно за да направи хижата от минус пет звезди минус четири. Иначе беше евтиния...

Малко от атмосферата след пристигането – Галя:
Пристигнахме в хижата навреме.
Явор тъкмо си насапуниса лицето и водата в чешмата спря. Оказа се, че и на другата чешма няма вода.
Ако няма вода – не ми се мисли...

Моис: “Измих си краката с нещо от чайника – не разбрах дали вода или чай.”

Уж слязохме в цивилизацията, наоколо хотели, а тук даже вода няма.
Хижарят току-що пристигна: “За това лято водата за пръв път спира”.
Страшен късмет...
И толкоз. Хапнахме и легнахме да спим...

ДЕН ЧЕТИРИНАДЕСЕТИ: “Узана” – “Бузлуджа” – 9 часа (с културните мероприятия)

Този ден беше страхотен. Откъдето и да го погледнеш. Е, поне за нас беше страхотен... Случилите се събития бяха във висша степен разнообразие в еднообразното ни ежедневие. А ако сте се зазяпали в това “девет часа”, което мацнах най-отгоре, то имайте предвид, че прекрасно знам времето, за което се изминава нормално това разстояние. Пет часа е нормално. С течение на разказа обаче ще ви се изясни, не се притеснявайте...

А всъщност денят започна лошо. Последните тръгнали с нас от “Ехо”, Пешо и Мария, си тръгнаха. Пешо го мъчеше гърло от известно време, а нея сутрин се събиде много зле. В резултат пое с приятелката си към Габрово да се лекува. Направихме някаква уговорка да се срещнем по-нататък пак, но така и не се видяхме повече. Останахме четирима...
За капак началото на деня бе мъгливо, влажно и мрачно. Тръгнахме със свити сърца от “Узана”. За щастие след около час опасенията ни се разсеяха. Слънцето проби, изясни се и изсъхна.

Тръгването от “Узана” е леко нагоре по периферията на Узанската поляна. Зад хижата се тръгва, по-точно леко встрани. Тогава имаше колова маркировка през поляната, вярвам, че все още съществува. После започва едно слиииииииииииизане в дере, след това изкааааааааааачване по отсрещния склон и след два часа, два и половина бяхме на най-високата част на прохода “Шипка”. По график!

Ето и разказа на Галя за тази част на този ден:
Пак се мотаем. Ставаме в 6.30 и тръгваме в 8.00. Това трябва да го оправим...
Лошото е, че Пешо се разболя и трябва да слязат с Мимето до Габрово за лекарства. Ще ги чакаме на “Грамадлива”. Дано да дойдат. Пешо го тресе.

Оставаме четирима.
О, Боже, дано да не намаляваме повече. Дано издържим поне ние! Дано!

Тръгваме!

Какво се случи, като излязохме от гората и пред нас лъсна паметника на Шипка, пътя и паркингите... не мога да пресъздам. Буквално като изтървани от гората (каквито и си бяхме), се нахвърлихме на цивилизацията. Докато част от нас хукнаха по хотелите да търсят телефон, другата се насочи право към кръчмата. Чорбички, бирички, като невидели. После се прехвърлихме на една каравана край паркинга, чиито собственик се видя в чудо. Едва ли е предполагал човека че някой може да погълне такива количества сладки, солети и стафиди. Поляти обилно с безалкохолни.

Малко от Галя:
10.30 – на Шипка сме. Първото нещо беше да намерим телефон. От един хотел за пръв път от две седмици направихме връзка с цивилизацията.

Напазарувахме сладко – уха! Направихме си страхотен тържествен обяд. Аз с половин килограм килограм биволско кисело мляко и бисквити.

Престоят ни на Шипка беше дълъг и приятен. Но както всяко хубаво нещо и той свърши. Е, не точно свърши, защото от нас зависеше колко да продължи, но трябваше да продължим. Все пак Шипка не бе крайната ни цел за деня. Тъй като разполагахме с време обаче, решихме да минем през върха. Нарамихме раниците, запътихме се към стъпалата напряко през паркинга и, ако ми позволите да перефразирам поета, тук Радо пристигна със гръм. Изведнъж някакъв си Москвич 408 се зададе срещу нас с пълна газ. Бре, рекох си, какъв е тоя, и кривнах леко встрани да си разминем траекториите. Оня обаче и той завива и пак към мене. А сега де! Аз пак завивам в обратна посока, оня пак срещу мен. И докато криволичим насам-натам Москвич-а наби спирачки на два метра от мен. Тъкмо се отърсих от стреса и се наканих да дам израз на надигналия се у мен справедлив гняв, когато надигайки глава от краката си погледът ми мина през предното стъкло на колата. Така си и останах с отворена уста, готов да спомена с пълен глас майката и всички роднини от женски пол на шофьора. Отвътре седи и ухилена до ушите ме гледа рошавата физиономия на Радо. Докато се съвземах от повторния шок останалите се нахвърлиха върху му с радостни възгласи. И как не, човекът удържа на думата си да ни срещне на Шипка. Да не говорим, че пет минути по-късно, и ни беше изпуснал.
Радо изпълни и друго свое обещание. След като ни запозна със съпругата си и негови приятели, които водеше със себе си, ни привика отзад на колата и триумфално отвори багажника. Вътре се мъдреше цяла целеничка каса с бира. Е сега ела и гледай какво става...

Хубаво съм набрал скорост, но да вмъкна малко и от Галя, после ще продължа:
Най-голямата изненада се получи, когато вече се бяхме запътили към подножието на паметника. Някакъв син Москвич влезе със страшна скорост в паркинга, разгони хората наоколо и спря пред нас. Нашата естествена реакция бе: “Егати идиота!” В следващия миг се осъзнахме, че в колата е Радо с компанията си, за която толкова ни е разказвал. Страшно ни зарадва! Пък и страхотен късмет – ако беше дошъл десет минути по-късно щяхме да се разминем.

След бирата решихме, че денят е пред нас и се отдадохме на културна програма. С Радо и жена му се качихме до паметника на “Шипка”. Там ми хареса гледката и реших, че трябва да поснимам.


В тая снимка се крие известна символика и затова много й се кефя. Айде пак малко от Галя, за да не накъсвам хронологията:
Всички заедно се качихме до паметника (точно 894 стъпала). Запознахме се със съпругата на Радо.
За пръв път се качвам на Шипка. Много е впечатляващо – паметника, цялата местност. Влязохме вътре, качихме се чак догоре. Гледката е уникална: Имаш чувството, че си в центъра на България и можеш цялата да я обхванеш с поглед. Самият паметник е разделен на шест етажа, всеки от които е музейна експозиция. Разгледахме всичко най-подробно. Снимахме се отвън пред паметника, на оръдията. Беше много хубаво.

Оттам нататък ви е ясно. С бирата не можахме да се справим наведнъж естествено, затова при раздялата ни с Радо не се разделихме и с нея. Натоварихме останалите бутилки в раниците си. Гъз глава затрива, казват хората, и са прави. Бая зор видяхме до “Бузлуджа”, хем е близо.

До “Бузлуджа”, както предполагам на всички е известно, има асфалтов път. Ние обаче бяхме силно против трамбосването по асфалт, затова си минахме по пътеката, както се полага за хора, тръгнали на планина. Пристигнахме на “Бузлуджа” към 17.00.

Още от Галя. Оляла се е да пише през този ден:
В 14.30 напуснахме цивилизацията и след като Радо ни изпрати много мило тръгнахме отново по баирите. Предстояха ни два часа и половина до хижа “Бузлуджа”. Вървяхме през много красиви редки букови гори. Доста ме озори този преход – прекалих с благините на цивилизацията (май най-вече с киселото мляко).
Минахме почти под паметника на връх “Бузлуджа”. И тук никога не бях идвала.

Лентяйството след ристигането ни на хижата аз няма да описвам. Едно, че не помня детайли, и второ, Галя се е справила доста добре:
Най-накрая хижа “Бузлуджа”. Хижаря ни посрещна много добре. Пред хижата на едно дърво има закачен хамак. Веднага се качих. Отначало е трудно да запазиш равновасие и имаш чувството, че всеки момент ще се изтърсиш. Сега обаче съм се излегнала и всичко това го пиша на него. Страхотно е да се люлееш на хамака, особено в такт с музиката (има касетофон със свястна музика, изнесен пред хижата). И най-важното, има цял бойлер с топла вода и страхотна баня. Изкъпах се, измих си косата и се чувствам страхотно! Сега седя на хамака, пиша, слушам музика и чакам вечерята (ще ни правят и гювечета) – идилия!
Моис се къпе, Ясен чете книга, а Явор слуша радио.

Току-що вечеряхме царски. След бирата обаче доста време ни трябваше да се качим до стаята (на последния етаж сме).

Непременно искам да отбележа, че спахме на старата хижа “Бузлуджа”, която тогава се стопанисваше от едно семейство, страхотни хора. Обичах по онова време да ходя там – посрещаха страхотно, а как готвеше жената... При всяко мое минаване оттам се наслаждавах на кулинарните й умения.

Стига толкова за днес, по-нататък още! И не се чудете какво стана с бирата, носехме си и на другия ден няколкото останали бутилки, за да има какво да си пием по път.


