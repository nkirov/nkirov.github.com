Хижа Вежен - хижа Ехо (по билото) (3 часа) 
От хижата се тръгва на юг-югоизток. По широка и добре маркирана пътека се прекосява вековна иглолистна гора, след това стръмна горска поляна, след което отново се навлиза в гората. Тук се отделя пътеката, която води на запад към хижа Бенковски. Основната пътека се изкачва на юг-югоизток с няколко серпантини и малко преди да излезе от гората се раздвоява. Лявата пътека тръгва по т. н. Каменен или Клисурски път, който почти по хоризонтал подсича в югоизточна посока стръмните североизточни склонове на връх Вежен, под изворните притоци на Болованджика. Изкачвайки се плавно, пътят излиза на билото на седловината Портата (Каменната порта), която се намира между връх Каменица на изток и връх Вежен на запад. От тук с плавна дъга от юг се подсича връх Каменица, където под Влашки кладенец се отделя пътеката за град Клисура и село Розино. Слиза се на изток и се стига до седловината Рибаришки проход.
Слиза се на изток и се стига до седловината Рибаришки проход. От тук на север се спуска пътека към село Рибарица, а на юг – друга пътека стига до Розинската мандра. Продължава се с траверс на билото от юг и се достига до нова седловина, от нея пътеката стъпаловидно се спуска към Ветровития преслап – в западното подножие на връх Юмрука. Почти хоризонтално се траверсират северните и западните му склонове по горната граница на гората. Минава се покрай две чешми – Сладкото кладенче, навлиза се в гората, на излизане от нея се изкачва главното било при превала Железни врата – скалистата седловина между връх Юмрука и връх Кавладан, където е хижа Ехо.
Част от маршрута минава през резерват Царичина (хижа Вежен – Каменната порта, местността Ветровити преслап – хижа Ехо, западни склонове на връх Юмрука)
При преминаването по този маршрут можете да се насладите на резерват Царичина, който е третият по големина старопланински резерват. Тук се опазват самоподдържащи се букови, буково-елови и особено ценните смърчово-мурови екосистеми, формиращи горната граница на гората. Тук е и единственият по-компактен масив от бяла мура в Средна Стара планина. Този дървесен вид се среща само на Балканския полуостров. В “Царичина” е най-северното му находище в света. Резерватът гарантира оцеляването на повече от 600 вида растения. Името на запомнящото се огненочервено омайниче, наричано в района “цариче”, му приляга чудесно – веднъж преминал през омайните гори, човек ги съхранява в спомените и сърцето си завинаги!

Хижа Дерменка – хижа Добрила – 2.30 часа
ЗА МАРШРУТА От хижа Дерменка се тръгва на югоизток по коларски път, извеждащ на удобната за ски през зимата долина Мечо поле. Пътят я пресича по хоризонтал и навлиза в букова гора. Излезе ли се на поляна, отпред се изправя двуглавия връх Гюрдуктепе. Предполага се, че някога на него е имало наблюдателна кула – част от сигналната система, осигуряваща безопасността на Копсис. От Гюрдуктепе пътеката започва да слиза надолу и достига седловината, където има няколко почти непресъхващи локви. На изток пътеката навлиза в иглолистна гора, наречена Сопотски чамлък, и скоро от нея се отделя пътеката водеща пряко към хижа Незабравка. Пътеката за хижа Добрила се извива леко наляво, минава през поляната Гроба и след малко повече от час движение през гората се излиза на тревистата седловина между върховете Добрила и Левски, където е построена хижа Добрила. 